《苏轼》


出颍口初见淮山是日至寿州

我行日夜向江海，枫叶芦花秋兴长。

    平淮忽迷天远近，青山久与船低昂。

    寿州已见白石塔，短棹未转黄茅冈。

    波平风软望不到，故人久立烟苍茫。

    ...

海棠

东风袅袅泛崇光，

    香雾空蒙月转廊。

    只恐夜深花睡去，

    故烧高烛照红妆。

    ...

和子由渑池怀旧

人生到处知何似？恰似飞鸿踏雪泥。

    泥上偶然留指爪，鸿飞哪复计东西？

    老僧已死成新塔，坏壁无由见旧题；

    往日崎岖还记否，路长人困蹇驴嘶。

    ...

和子由踏青

春风陌上惊微尘，游人初乐岁华新。

    人闲正好路旁饮，麦短未怕游车轮。

    城中居人厌城郭，喧阗晓出空四邻。

    歌鼓惊山草木动，箪瓢散野乌鸢驯。

    何人聚众称道人？遮道卖符色怒嗔：

    “宜蚕使汝茧如瓮，宜畜使汝羊如麇。”

    路人未必信此语，强为买服禳新春。

    道人得钱径沽酒，醉倒自谓吾符神！

    ...

惠崇春江晚景

其一

    竹外桃花三两枝，

    春江水暖鸭先知。

    蒌蒿（louhao）满地芦芽短，

    正是河豚欲上时。

    其二

    两两归鸿欲破群，

    依依还似北归人。

    遥知朔漠多风雪，

    更待江南半月春。

    ...

腊日游孤山访惠勤惠思二僧

天欲雪，云满湖，楼台明灭山有无。

    水清出石鱼可数，林深无人鸟相呼。

    腊日不归对妻孥，名寻道人实自娱。

    道人之居在何许？宝云山前路盘纡。

    孤山孤绝谁肯庐？道人有道山不孤。

    纸窗竹屋深自暖，拥褐坐睡依团蒲。

    天寒路远愁仆夫，整驾催归及未晡。

    出山回望云木合，但见野鹘盘浮图。

    兹游淡薄欢有余，到家恍如梦蘧蘧。

    作诗火急追亡逋，清景一失后难摹。

    ...

六月二十七日望湖楼醉书

    其一

    黑云翻墨未遮山，

    白雨跳珠乱入船。

    卷地风来忽吹散，

    望湖楼下水如天。

    其二

    放生鱼鳖逐人来，

    无主荷花到处开。

    水枕能令山俯仰，

    风船解与月徘徊。

    其三

    乌菱白芡不论钱，

    乱系青菰裹绿盘。

    忽忆尝新会灵观，

    滞留江海得加餐。

    其四

    献花游女木兰桡，

    细雨斜风湿翠翘。

    无限芳洲生杜若，

    吴儿不识楚辞招。

    其五

    未成小隐聊中隐,

    可得长闲胜暂闲。

    我本无家更安往，

    故乡无此好湖山。

    ...

三月二十九日二首

南岭过云开紫翠，北江飞雨送凄凉。

    酒醒梦回春尽日，闭门隐几坐烧香。

    门外橘花犹的皪，墙头荔子已斓斑。

    树暗草深人静处，卷帘欹枕卧看山。

    ...

石苍舒醉墨堂

人生识字忧患始，姓名粗记可以休。

    何用草书夸神速，开卷惝怳令人愁。

    我尝好之每自笑，君有此病何年瘳。

    自言其中有至乐，适意无异逍遥游。

    近者作堂名醉墨，如饮美酒销百忧。

    乃知柳子语不妄，病嗜土炭如珍羞。

    君于此艺亦云至，堆墙败笔如山丘。

    兴来一挥百纸尽，骏马倏忽踏九州。

    我书意造本无法，点画信手烦推求。

    胡为议论独见假，只字片纸皆藏收。

    不减钟张君自足，下方罗赵我亦优。

    不须临池更苦学，完取绢素充衾裯。

    ...

游金山寺

我家江水初发源，宦游直送江入海。

    闻道潮头一丈高，天寒尚有沙痕在。

    中泠南畔石盘陀，古来出没随涛波。

    试登绝顶望乡国，江南江北青山多。

    羁愁畏晚寻归楫，山僧苦留看落日。

    微风万顷靴文细，断霞半空鱼尾赤。

    是时江月初生魄，二更月落天深黑。

    江心似有炬火明，飞焰照山栖乌惊。

    怅然归卧心莫识，非鬼非人竟何物？

    江山如此不归山，江神见怪惊我顽。

    我谢江神岂得已，有田不归如江水。

    ...

望海楼晚景

横风吹雨入楼斜，壮观应须好句夸。

    雨过潮平江海碧，电光时掣紫金蛇。

    青山断处塔层层，隔岸人家唤欲应。

    江上秋风晚来急，为传钟鼓到西兴。

    楼下谁家烧夜香，玉笙哀怨弄初凉。

    临风有客吟秋扇，拜月无人见晚妆。

    沙河灯火照山红，歌鼓喧喧笑语中。

    为问少年心在否，角巾欹侧鬓如蓬。

    ...

雪后北台书壁

其一

    黄昏犹作雨纤纤，夜静无风势转严。

    但觉衾裯如泼水，不知庭院已堆盐。

    五更晓色来书幌，半夜寒声落画檐。

    试扫北台看马耳，未随埋没有双尖。

    其二

    城头初日始翻鸦，陌上晴泥已没车。

    冻合玉楼寒起粟，光摇银海眩生花。

    遗蝗入地应千尺，宿麦连云有几家。

    老病自嗟诗力退，空吟《冰柱》忆刘叉。

    ...

饮湖上初晴后雨

水光潋滟晴方好，

    山色空蒙雨亦奇。

    欲把西湖比西子，

    淡妆浓抹总相宜。

    ...

有美堂暴雨

游人脚底一声雷，满座顽云拨不开。

    天外黑风吹海立，浙东飞雨过江来。

    十分潋滟金樽凸，千杖敲铿羯鼓催。

    唤起谪仙泉洒面，倒倾鲛室泻琼瑰。

    ...

初到黄州

自笑平生为口忙，老来事业转荒唐。

    长江绕郭知鱼美，好竹连山觉笋香。

    逐客不妨员外置，诗人例作水曹郎。

    只惭无补丝毫事，尚费官家压酒囊。

    ...

儋耳

霹雳收威暮雨开，独凭栏槛倚崔嵬。

    垂天雌霓云端下，快意雄风海上来。

    野老已歌丰岁语，除书欲放逐臣回。

    残年饱饭东坡老，一壑能专万事灰。

    ...

六月二十日夜渡海

参横斗转欲三更，苦雨终风也解晴。

    云散月明谁点缀？天容海色本澄清。

    空余鲁叟乘桴意，粗识轩辕奏乐声。

    九死南荒吾不恨，兹游奇绝冠平生。

    ...

木兰花令·次马中玉韵

知君仙骨无寒暑。千载相逢犹旦暮。故将别语恼佳人，要看梨花枝上雨。落花已逐回风去。花本无心莺自诉。明朝归路下塘西，不见莺啼花落处。

    ...

定风波（莫听穿林打叶声）

莫听穿林打叶声。何妨吟啸且徐行。竹杖芒鞋轻胜马。谁怕。一蓑烟雨任平生。料峭春风吹酒醒。微冷。山头斜照却相迎。回首向来潇洒处。归去。也无风雨也无晴。

    ...

雨中花慢（嫩脸羞蛾）

嫩脸羞蛾，因甚化行云，却返巫阳。但有寒灯孤枕，皓月空床。长记当初，乍谐**，便学鸾凤。又岂料、正好三春桃李，一夜风霜。

    丹青□画，无言无笑，看了漫结愁肠。襟袖上，犹存残黛，渐减余香。一自醉中忘了，奈何酒后思量。算应负你，枕前珠泪，万点千行。

    ...

南乡子（怅望送春杯）

怅望送春杯（杜牧）。渐老逢春能几回（杜甫）。花满楚城愁远别（许浑），伤怀。何况清丝急管催（刘禹锡）。吟断望乡台（李商隐）。万里归心独上来（许浑）。景物登临闲始见（杜牧），徘徊。一寸相思一寸灰（李商隐）。

    ...

水调歌头

丙辰中秋，欢饮达旦，大醉，作此篇，兼怀子由。

    明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。

    转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。

    ...

水龙吟（古来云海茫茫）

    万里，不可到。天台有司马子微，身居赤域，名在绛阙，可往从之。”自然乃还，受道于子微，白日仙去。子微著《坐忘论》七篇，《枢》一篇，年百余。将终，谓弟子曰：“吾居玉霄峰，东望蓬莱，尝有真灵降焉。今为东海青童君所召。”乃蝉脱而去。其后，李太白《大鹏赋》云：“尝见子微于江陵，谓余有仙风道骨，可与神游八极之表。”元丰七年冬，余过临淮，而湛然先生梁公在焉。童颜清澈，如二三十许人，然人亦有自少见之者。善吹铁笛，嘹然有穿云裂石之声。乃作《水龙吟》一首，记子微、太白之事，倚其声而歌之。

    古来云海茫茫，道山绛阙知何处。人间自有，赤城居士，龙蟠凤举。清净无为，坐忘遗照，八篇奇语。向玉霄东望，蓬莱晻霭，有云驾、骖凤驭。

    行尽九州四海，笑粉粉、落花飞絮。临江一见，谪仙风采，无言心许。八表神游，浩然相对，酒酣箕踞。待垂天赋就，骑鲸路稳，约相将去。

    ...

水龙吟（赠赵晦之吹笛侍儿）

楚山修竹如云，异材秀出千林表。龙须半翦，凤膺微涨，玉肌匀绕。木落淮南，雨睛云梦，月明风袅。自中郎不见，桓伊去后，知孤负、秋多少。

    闻道岭南太守，后堂深、绿珠娇小。绮窗学弄，梁州初遍，霓裳未了。嚼徵含宫，泛商流羽，一声云杪。为使君洗尽，蛮风瘴雨，霜天晓。

    ...

水龙吟·次韵章质夫杨花词

似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。

    不恨此花飞尽，恨西园、落红难缀。晓来雨过，遗踪何在，一池萍碎。春色三分，二分尘土，一分流水。细看来，不是杨花点点，是离人泪。

    ...

水龙吟（小舟横截春江）

余谪居于黄。正月十七日，梦扁舟渡江，中流回望，楼中歌乐杂。舟中人言：公显方会客也。觉而异之，乃作此词。公显时已致仕在苏州。

    小舟横截春江，卧看翠壁起。云间笑语，使君高会，佳人半醉。危柱哀弦，艳歌余响，绕云萦水。念故人老大，风流未减，独回首、烟波里。

    推枕惘然不见，但空江、月明千里。五湖闻道，扁舟归去，仍携西子。云梦南州，武昌南岸，昔游应记。料多情梦里，端来见我，也参差是。

    ...

满庭芳（归去来兮）

归去来兮，吾归何处，万里家在岷峨。百年强半，来日苦无多。坐见黄州再闰，儿童尽、楚语吴歌。山中友，鸡豚社酒，相劝老东坡。

    云何。当此去，人生底事，来往如梭。待闲看，秋风洛水清波。好在堂前细柳，应念我、莫翦柔柯。仍传语，江南父老，时与晒渔蓑。

    ...

满庭芳（香叆雕盘）

香叆雕盘，寒生冰箸，画堂别是风光。主人情重，开宴出红妆。腻玉圆搓素颈，藕丝嫩、新织仙裳。双歌罢，虚檐转月，余韵尚悠扬。

    人间，何处有，司空见惯，应谓寻常。坐中有狂客，恼乱愁肠。报道金钗坠也，十指露、春笋纤长。亲曾见，全胜宋玉，想像赋高唐。

    ...

满庭芳（蜗角虚名）

蜗角虚名，蝇头微利，算来著甚干忙。事皆前定，谁弱又谁强。且趁闲身未老，尽放我、些子疏狂。百年里，浑教是醉，三万六千场。

    思量。能几许，忧愁风雨，一半相妨，又何须，抵死说短论长。幸对清风皓月，苔茵展、云幕高张。江南好，千钟美酒，一曲满庭芳。

    ...

满庭芳（三十三年）

三十三年，今谁存者，算只君与长江。凛然苍桧，霜干苦难双。闻道司州古县，云溪上、竹坞松窗。江南岸，不因送子，宁肯过吾邦。

    摐摐。疏雨过，风林舞破，烟盖云幢。愿持此邀君，一饮空缸。居士先生老矣，真梦里、相对残釭。歌舞断，行人未起，船鼓已逄逄。

    ...

满庭芳（三十三年飘流江海）

三十三年，飘流江海，万里烟浪云帆。故人惊怪，憔悴老青衫。我自疏狂异趣，君何事、奔走尘凡。流年尽，穷途坐守，船尾冻相衔。

    巉巉。淮浦外，层楼翠壁，古寺空岩。步携手林间，笑挽扦扦。莫上孤峰尽处，萦望眼、云海相搀。家何在，因君问我，归步绕松衫。

    ...

